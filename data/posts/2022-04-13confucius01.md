##### **對抗大中華膠One**

弘揚平等博愛之儒家文明<br>對抗大中華膠大一統思想

*2022-04-13*

論語嘅一句：「父為子隱，子為父隱，直在其中矣！」簡直一石激起千重浪，有人話係對，亦有人話係不對。

究竟孔子講呢句說話係咩意思呢？恐怕只有坐時光機回到古代搵佢本人問返清楚先得喇！但係人類始終都未成功發明時光機，咁點算好呢？冇辦法啦，唯有估估吓啦！

有人話隠即係隱瞞：
老竇幫阿仔「隱瞞」，阿仔幫老竇「隱瞞」，正直就係咁㗎喇！

因此阿仔喺新疆攪集中營強制勞動，老竇就用五盧大外宣洗底。老竇喺布查屠殺平民，阿仔就用五毛大外宣洗底。咁就係所謂嘅《甚麼民族偉大復興》喇！

但係亦都有另一個講法，話「隱」呢個字喺古文入面嘅寫法，其實係「櫽」。而「櫽」嘅意思即係「將彎曲嘅木材拉直而使其原本嘅瑕疵消失無蹤」。

簡單講即係：
老竇幫阿仔「糾正」，阿仔幫老竇「糾正」，正直就係咁㗎喇！

因此阿仔喺新疆攪集中營強制勞動，老竇就譴責暴力加入制裁。老竇喺布查屠殺平民，阿仔就譴責暴力加入制裁。咁就係所謂嘅《天下為公世界大同》喇！

>見《禮記》：大道之行也，天下為公，選賢與能，講信修睦。 故人不獨親其親，不獨子其子，使老有所終，壯有所用，幼有所長，鰥、寡、孤、獨、廢疾者皆有所養，男有分，女有歸。 貨惡其棄于地也，不必藏于己；力惡其不出于身也，不必為己。 是故謀閉而不興，盜竊亂賊而不作，故外戶而不閉，是謂大同！

同一句說話但係兩個解釋簡直南轅北轍。如果你信其中一個講法係啱嘅話，咁另一個解釋就一定係錯嘅！

須知其中一個解釋比較多人信，大約有14億人。而另一個解釋就比較少人信，可能只有二百萬零一個人，仲越嚟越少人添！但係兩千年前嘅真相就點都唔會因為今日嗰14億人嘅意願而改變嘅！

你估邊個解釋先係啱嗰個呢？都係嗰句喇，要確實咁知道個正解就只有搭時光機返去問孔子啦，否則都係估估吓！

>後記：如果大家見到黃店嘅食物 / 產品水準有問題，唔該唔好即刻擺上網公審，亦都唔須要隱瞞。請記住「不分化，不割席」！不如同黃店溝通吓，一齊搵方法改善？

<br>